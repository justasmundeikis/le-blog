---
title: Kaip padėti Baltarusijai?
date: 2020-08-30 14:00:00 +03:00
author: Justas Mundeikis
layout: post
comments: true
citation: true
image:  /assets/2020/08/30/screenshot.jpg
thumbnail: /assets/2020/08/30/thumb.screenshot.jpg
categories:
 - Politika
tags:
 - Baltarusija
---
Kaip padėti Baltarusijai?

**Šiame blogposte noriu pagvildenti mintį - kaip padėti Baltarusijai. Iš karto noriu pasakyti, kad teisingo atsakymo - kaip padėti Baltarusijos žmonėms nėra, nes tai priklauso nuo to, kiek už tą pagalbą esame pasiryžę mokėti mes patys.**<!--more-->

Kaip ekonomistas dėstęs lošimų teoriją (kuri nagrinėja strateginių sprendimų priėmimą), siūlau taikyti atgalinės indukcijos metodą, t. y. pirma nuspręsti kokių rezultatų siekiama, o tada svarstyti, kokie sprendimai / veiksmai galėtų sąlygoti tokią baigtį.

# Pradžia - Pabaiga

Labai sunku pasakyti, kokios baigties norėtų patys Baltarusijos piliečiai. Tačiau sprendžiant iš viešų pasisakymų - jie nenori tapti pro-rusiški ir jie nenori tapti pro-europietiški, jie nori tapti pro-baltarusiški ir kurti savo ateitį, t. y. tapti jungtimi arba tiltu tarp rytų ir vakarų, nesirinkti vienos ar kitos pusės, taip susigriaunant santykius su viena arba kita puse.

Toks pasirinkimas, atrodo gana racionalus, turint omenyje jų ekonominę struktūrą, orientuotą į labiau į rytus, nei vakarus, žemos pridėtinės vertės ekonomikos modelį ir trūkstamas investicijas. Pro ES apkartintų santykius su Rusija, o mainais, iš ES, gautų patapšnojimą per petį ir Tarptautinio valiutos fondo reikalavimus viską privatizuoti mainais už milijardų kreditus.

Ko gero galime konstatuoti ir tai, jog mažiausiai ko norėtų Baltarusijos žmonės, tai jog Putinas atsiųstų savo suformuotą vidaus pajėgų rezervą „tvarkai palaikyti“ (=rėžimui išlaikyti). Nes kartą atvykę, jie vargu ar beišvyktų. Taigi, kaip sakė Putinas, jeigu gatvėse pradės degti mašinos, bus užimami valstybinių institucijų pastatai, rezervas bus permestas Lukašenkai padėti. Taigi mažiausiai ko reikia Baltarisijos žmonėms - smurto protrūkiai iš protestuotojų ar juos palaikančiųjų pusės.

<div style="position: relative; overflow: hidden; padding-top: 50%;"><iframe style="position: absolute; top: 0;left: 0; width: 100%; height: 100%;border: 0;" src="https://www.youtube.com/embed/-Kex0nZCGGA" frameborder='0' scrolling='no' allowfullscreen></iframe></div>

Tai ko gero ir yra esminė problema - kol protestuotojai kovoja su rėžimu taikiais metodais, tol Lukašenkai jie primena aplink galvą bezvimbiančius uodus, nemalonu, bet nepavojinga. Tad esminis klausimas, kaip nuversti Batkia ir nesąlygoti, jog Putinas turėtų prielaidą įvesti savo „peacekeeper’ius“?

# JAV

Panašu, jog JAV politikoje, kol prezidentu yra analfabetinis narcizas, noro kištis į rytų Europos santykius nebus. Tiesiog tai neaktualu Trump’ui, nes iš to jam jokios asmeninės naudos, o respublikonai, kurie visad pasižymėdavo savo "hawkishness" Rusios atžvilgiu, per giliai sulindę Trump'ui... Taigi tikėtis JAV aktyvesnės pozicijos šiame konflikte neverta, [kad ir kaip to norėtų Macron’as](https://www.politico.eu/article/emmanuel-macron-calls-on-us-to-do-more-on-world-stage-dodges-question-donald-trump-reelection/). Gal, kita vertus, tai ir gerai, nes ilga JAV kišimosi į kitų šalių politinę situaciją patirtis nėra labai gera, [dar niekur JAV nesukūrė „demokratijos“, nes nuolat arba vertė demokratiškai išrinktus politikus, žudė opoziciją, arba sąlygojo anarchiją ir terorą](https://www.imdb.com/title/tt1494191/).

# Europa

Pasigirti žiniomis, kaip padėti valstybėms iš autokratijos pereiti prie demokratijos, negali ir ES. Kad ir kur įmerkia ES valstybės savo nagus - ten liejasi kraujas. Kaip „ateiti“ žinoma, o kaip padėti - ne. Ir apskritai, nelabai panašu, jog ES lyderės Vokietija ir Prancūzija apskritai norėtų imtis kokių nors realių veiksmų Baltarusijos atžvilgiu.

Frau Merkel - labai svarbus Nordstream 2 projektas, nes uždarinėjant atomines elektrines ir brangstant elektros kainai, Vokietijos pramonės lobistai tarkuoja CDU/CSU politikų (pro versliški) šiknas - mūsų konkurencingumas. Taigi, būtinas apsirūpinimas pigiu kuru. Macrono pozicija irgi aiški - [antros Ukrainos jis nenori](https://www.politico.eu/article/emmanuel-macron-wants-to-avoid-a-repeat-of-ukraine-crimea-in-belarus/) ir taip galvą skauda dėl vietinių problemų, reitingų, rinkimų. O dar aštrėjantis Graikijos ir Turkijos konfiltas, čia vėl reikės Putino pagalbos...

![](/assets/2020/08/30/skynews-syria-conference-putin_4467168.jpg)

Britai? Turint omenyje ilgai delsta paviešinimą apie [Toriams daromą Rusijos oligarchų įtaką](https://www.theguardian.com/world/2020/jul/21/just-what-does-the-uk-russia-report-say-key-points-explained), tikėtis, jog JK politikai stosis Baltarusijos pusėn - drambliuko svajonės.

Taigi nei JAV, nei ES neketina imtis nieko rimto. Tai pademonstravo ir tai, jog [ES planuoja paskirti sankcijas 20 asmenų iš Baltarusijos](https://www.aljazeera.com/news/2020/08/eu-blacklist-20-belarus-officials-press-leader-200828084107041.html), kai LR užsienio reikalų ministras tikėjosi kelių šimtų?

Ką galėtų JAV ir ES kartu su Britais padaryti, tai užšaldyti visas Batkios ir jo rėžimo užsienio šalyse esančias sąskaitas, konfiskuoti visą NT ir pagrasinti Putino rėžimui, jog jo ir su juo susijusių oligarchų laukia tas pats, jeigu Rusija bent nagus prilies prie Baltarusijos / arba skolins pinigus Batkiai. O panašu, jog būtent skolintais pinigais, jeigu toliau stos Baltarusijos ekonomika, Batkia mokės jį palaikančioms jėgoms struktūroms. Nebebus pinigų - nebebus ir palaikymo. Kai Omon pareigūnai porą mėnesių bus be algos, Batkios palaikymas gali pradėti byrėti.

Tačiau… grįžkime į realybę. JAV, JK, ES imsis tokių priemonių prieš Batkios ir Putino paktą? :))) Tikrai kad ne!

# Ką gali daryti Lietuva?

Savaime suprantama, Lietuviai gali eiti ir Laisvės kelio minėjimus, susijungti rankomis ir plevėsuoti Balta-Raudona vėliavomis, palaikymas Baltarusijos žmonėms, kurie kiekviena savaitgalį tūkstančiais traukia į gatves, moralinis palaikymas yra reikalingas. Tačiau mitingai ir palaikymo akcijos Lietuvoje turi kitą adresatą - LR politikus, tai raginimas jiems, imtis aktyvių veiksmų. Nes nuo to, kiek mes palaikysim braliukus emociškai, tai jiems Batkios nuversti vis tiek nepadės.

Ko norėtų Lietuvos politikai - nežinau. Ko gero G.Nausėda tikėjosi, kad suvaidins svarbią solo partiją, o ES užgiedos iš paskos choru. Bet koncertas neįvyko. Premjeras irgi patyliukais apie nieką nekalba. Kodėl? Nes Batkia jau pasakė, kad tuoj galėsime tikėtis visiško tranzito paslaugų atsisakymo. Geležinkeliams, Klaipėdos uostui tai tikrai neįtin maloni žinia. Taip, mūsų politikai puolė aiškinti, kad Batkia taip nesielgs, jam bus per brangu… Surado logiškai mastanti ir besielgiantį šizofreniką… arba kitaip tariant „wishfull-thinking’as“. Batkai svarbu pademonstruoti raumenis, palaikymą jis turi iš Putino, taigi ir jėgos struktūrų ir pinigų. Brangu? Gal. Bet išsilaikymas valdžioje - neįkainojimas.

![](/assets/2020/08/30/sinkvecius.png)

Šaltinis: [delfi.lt](https://www.delfi.lt/verslas/verslas/lukasenka-pagrasino-lietuvai-ir-lenkijai-mes-jiems-parodysim-ka-reiskia-sankcijos.d?id=85105055)


Tad ką galėtų daryti Lietuva? Man atrodo, kad kelias tebūtų šis:

1. Surinkti koaliciją iš Baltijos šalių ir pradėti prekybos blokadą su Baltarusiją.
2. Lietuvai ir koalicijos partnerėms skolintis milijardus eurų ir juos mesti Baltarusijos opozicijai neprašant kvitukų ir leidžiant skirti pinigus kaip jie nori:
 * finansuoti jėgos struktūrų darbuotojų perėjimą į opozicijos pusę (kas jau po truputi vyksta),
 * padengti pajamų netekimą Baltarusijos fabrikų darbuotojams (kad Batkia turėtų kuo mažiau pinigų)
 * bei suteikiant galimybę opozicijos fragmentams finansuoti savo akcijas
3. Siekti tarptautinio spaudimo Putino rėžimui (nepadėti Batkiai)

Kaip ilgai? Kiek milijardų?  Tiek kiek reikia.

Kitaip tariant, turėtume nusiųsti špygos nuotrauką Europos Komisijai ir pasakyti, kad darysime viską ką reikia, jog padėtume baltarusiams taikiai judėti demokratijos link, o savo skolinimosi apribojimo taisykles, lai ES susikiša ten, kur šviesa nešviečia.

Bet ar to nori mūsų politikai? Ar jie pasakys, LT skolinsis 2-5-n milijardų tam, kad padėti Baltarusijos žmonėms? Juolab, kad nežinome, ar Batkai persikėlus gyventi kur į Rusiją, sekantis prezidentas nebus pro-rusiškas. Ko gero tai, ką matome - dykynę ir yra atsakymas, jog ne, mūsų politikai neturi noro taip rizikuoti ir ko gero nemato galimybių suburti politinę koaliciją.
