---
title: "Kodėl LSDP pralaimėjimas yra Lietuvos kairės laimėjimas? Antra dalis - 2020m. Seimo rinkimai"
date: 2021-02-08 10:00:00 +02:00
author: Justas Mundeikis
layout: post
comments: true
citation: true
image:  /assets/2021/02/08/ban.jpeg
thumbnail: /assets/2021/02/08/thumb.ban.jpeg
categories:
  - Politika
tags:
  - LSDP
  - Kairioji politika

---

**Prieš gerą savaitę parašiau pirmą trilogijos dalį "Kodėl LSDP pralaimėjimas yra Lietuvos kairės laimėjimas? Pirma dalis - akistata su LSDP", kurios tikslas buvo iliustruoti, kad LSDP anei demokratijos, anei kairumo per daug nėra. Tiesiog nebėra idėjinės kovos už žmogų, už darbuotoją, už lygias galimybes. Tie, kurie kalba apie atsinaujinimą tesugeba tik "savus" pastatyti į numerius 5-15 be eilės, be įdirbio partijoje. Yra daug senųjų bebrų krokodilo ašarų, kaip čia netampa Seimo narių patarėjais ar kaip čia apskritai kokia tai Budbergytė gali pasisakyt už akcizus žemdirbių dyzelinui? Partija tapo nebe vienijanti žmonės aplink kairiąją idėją, o patarnaujanti joje esančių privatiems interesams. Vaido Navicko, kurio interesas nebuvo "patarnautas" - atvejis labai gerai iliustruoja, ką tokia partija, kaip magnetas, traukia į save konkrečiai, ir kuo baigiasi legionieriavimas bendrai. Šioje dalyje noriu žengti toliau ir garsiai pamąstyti, ką parodė praėję Seimo rinkimai, nes manau, jog pamokas turi daryti ir jaunieji kairieji, apie kuriuos ir rašysiu trečioje trilogijos dalyje.**<!--more-->

Ach ir primenu, aš tik paprastas ekonomistas, ne politologas, tad vertinkite mano nuomonę kritiškai ir nepriimkite kaip absoliučios tiesos.

# 2. Seimo rinkimai 2020m.

## 2.1. Švytuoklė į dešinę?

Aš net neabejoju, jog politologai (pvz. M.Jastramskis) giliai išanalizuos ir pateiks savo įžvalgas, kodėl, kas ir kaip keitėsi Lietuvoje, paaiškins, jog per šiuos rinkimus svyruoklė grįžo į dešinės pusę. Tačiau, kad tai būtų tiesa, pirma švytuoklė apskritai turėjo būti kairioje pusėje. Dabar pažiūrėkite į šiuos veidus ir pasakykite, čia jums "kairieji"?

![](/assets/2021/02/08/trio.jpeg)

*Baudžiakas už kasiaką*, amžinas embrionų šaldymas bei jų skaičiaus ribojimas, donkichotinė kova su alkoholio prieinamumu... tik dalis draudimų ar suvaržymų, kurie liko mano atmintyje. Bet Jastramskis bus teisus, švytuoklė grįžo, tik ji grįžo iš ultra dešinės / konservatyvios į mažiau konservatyvią / liberalesnę, žmogaus teisių prasme, pusę. Tik deja, ji liko ekonominės politikos dešinėje.

Pabandykite užsimerkti ir pagalvoti, su kokiomis rinkiminėmis programomis į rinkimus ėjo Laisvės partija? Aš iškart atsimenu kanapių dekriminalizavimą ir homoseksualių porų teisių sutvarkymą. TS-LKD su "noru tartis" su visuomene. Su kuo ėjo LSDP? ¯\\_(ツ)_/¯. Turiu prisipažinti, kad ir kaip bandau, nieko reikšmingo neprisimenu. Man net nuoširdžiai labiau įstrigo LVŽS ėjimas "tęsime pradėtus darbus" :D. "Tyrimas" nereprezentatyvus, bet daug ką pasakantis apie tai, kaip rinkiminės žinutės / partijos identitetas išlieka atmintyje...


Ir kas sakysite, LSDP programa buvo išsami ir gerai parengta - galbūt, bet žmonės tų programų neskaito. Žmonėms (ne partiniams bebrams) rūpi ar bus pokyčių draudimų politikoje, ar bus geresnių galimybių šeimoms su mažais vaikais, kaip keisis žmonių su negalia integracija, galų gale jaunimui pradeda rūpėti kitų žmonių teisės ir manding - 40 proc. apklaustųjų **labai rūpi** aplinkosauga.

![](/assets/2021/02/08/aplinkosauga.png)

Mano nuomone, 2020m. Seimo rinkimuose žmonės balsavo **prieš** konservatyvią socialinę politiką, o ne **už** neoliberalią ekonominę politiką. Ypač tai liečia jaunimą, kuris iš esmės yra labiau socialiai kairysis (gal ir dėl mados) ir balsuoja už tuos, kurie atspindi jų socialinius įsitikinimus.
Jau galiu įsivaizduoti, kaip jaunimo akyse pasirodytų LSDP, būdama valdančiojoje koalicijoje su LVŽS ir Uspaskicho antigėjiška ir neva kairei priskiriama - DP. Man atrodo, LSDP būtų tiesiog susinaikinusi po visam.


## 2.2. LSDP ateitis kaime?

Praeitame blogpost'e įkėliau iškarpą iš LSDP tarybos posėdžio, kurioje vienas iš tarybos narių kalba, jog LSDP reikia atsigręžti į kaimą, į žemdirbius. Suprask - KAIME LSDP (ir ko gero - Lietuvos) ateitis.

<div style="position: relative; overflow: hidden; padding-top: 50%;"><iframe style="position: absolute; top: 0;left: 0; width: 100%; height: 100%;border: 0;" src="https://www.youtube.com/embed/FkB3YPkNbus"  frameborder='0' scrolling='no' allowfullscreen></iframe></div>

Bet pažiūrėkime ką rodo labai primityvi rinkimų duomenų analizė, su kuria aš prasikankinau visą sekmadienį :D (taip, taip, net šventas mišias praleidau :D)

Žemiau analizuojamuose VRK duomenyse:

* pašalintos ne Lietuvoje esančios rinkimų apylinkės
* pašalintos rinkimų apylinkės, kurios nepersidengia 2016m. ir 2020m.
* LEFT = LSDP + LSDDP (siekiant išlaikyti palyginamumą)
* LIB = Liberalų Sąjūdis + Laisvės partija  (siekiant išlaikyti palyginamumą)
* "Didmiesčiai: Vilniaus, Kauno, Klaipėdos ir Šiaulių miesto ir rajonų savivaldybės

Atsižvelgiant į tai, jog sujungti LSDP ir LSDDP duomenys, dalis Lietuvoje esančių rinkimų apylinkių pašalintos, o užsienyje gyvenantys rinkėjai visai neįtraukiami, rekomenduoju žiūrėti į žemiau pateiktą statistiką kritiškai. Tai tikrai nėra LSDP rinkimų vertinimas, tai individualiai gali pasidaryti kiekvienas LSDP skyrius kokybiškiau ir giliau. Mano tikslas iliustruoti, jog LSDP ateitis nėra vien tik "kaime".

### 2.2.1. LEFT pablogino savo rezultatus

Pirmame grafike atvaizduojamas LSDP ir LSDDP balsų santykis su rinkimuose dalyvavusių asmenų skaičiumi. Raudona strichuota linija skiria diagramą į dvi dalis: viršutinis trikampis reiškia, jog LEFT pagerino gautų balsų santykį, žemutinis trikampis reiškia, jog pablogino gautų balsų skaičių, kai lyginami 2016m. su 2020m.

![](/assets/2021/02/08/rinkimu_balsu_santykis.png)

Kas krenta į akis:

* Nors rezultatas daugumoje didmiesčių apylinkių prastesnis nei 2016m., visgi yra nemažai apylinkių, kur kairieji pagerino situaciją
* Būtent miestai, kurių apskritimai didesni (pagal rinkėjų skaičių), atrodo esantys labai svarbūs rezultatui ir panašu, jog pablogino šių rinkimų situaciją

Tai, jog didmiesčiai bei jų rajonai tampa (reliatyviai) vis svarbesni, parodo ir žemiau esanti lentelė. 2016m. Didmiesčių rinkimuose dalyvavusių rinkėjų dalis sudarė 47.65 proc., o 2020m. jau 49.5 proc.

|Skirstymas | VISO_DALYVAVO_2016| VISO_DALYVAVO_2020|
|:----------|------------------:|------------------:|
|Didmiestis |             571784|             536714|
|Ne         |             628099|             546945|

Vyksta natūrali gyventojų migraciją iš mažesnių į didesnius miestus, rajono centrus, arba tiksliau ten, kur yra švietimas bei darbo vietos. Tad ateities rinkimuose vis didesnę įtaką turės  ne "kaimo" rinkėjas, o miesto rinkėjas.

### 2.2.2. Liberalai nenukanibalizavo kairės

Kai sėdau rašyti šį blogpost'ą beveik buvau įsitikinęs, jog liberalai nukanibalizavo kairės rinkėjus. Mano galvoje sklandžiojo prielaida, jog kairės identitetą turintys rinkėjai, pasigedo kairės socialinės politikos ir rinkosi liberalus, kaip alternatyvą.

Žemiau esantis grafikas, parodo gautų balsų pokyti tarp 2016m. ir 2020m.

![](/assets/2021/02/08/rinkimu_balsai_lib_left_sav.png)

Koreliacijos neskaičiavau, bet jau ir iš akies gerai matosi, kad asociacijos tarp to, kiek balsų daugiau gavo liberalai ir kiek neteko kairė, ko gero nebus stiprios. Tiesiog liberalai "šlavė" beveik visas savivaldybes, o LEFT rinkėjus panašu, jog nukanibalizavo kitos partijos, labiau tikėtina - LVŽS ir Uspaskicho komanduojama *Darbo parcija*.

Man atrodo, tai, jog LEFT rinkėjų nenukanibalizavo liberalai, yra ganėtinai gera  žinia kairės partijos ateičiai. Tie kurie iš kairės rinkosi LVŽS ir DP - lai jie ir toliau juos renkasi. Tai žmonės be vertybių, be stuburo. Pavadinkime tai  būtinu ir skausmingu "apsivalymu".  Bet štai dalis liberalų rinkėjų, tikėtina, juos rinkosi tik dėl socialinių vertybių, kritiškai nevertindami ir neanalizuodami jų rinkiminių programų ir nesueinančių pažadų didinti išlaidas iš  vis labiau mažinamos valstybės piniginės. Šie žmonės nemąstantys, bet iš vertybinės pusės gali būti integralesni nei "senieji bebrai". Ir apie juos aš siūlyčiau pagalvoti.


### 2.2.3. Kas laimės ateities rinkimus?

Žemiau esantys du grafikai iliustruoja sąsają tarp rinkiminėse apylinkėse balsavime dalyvavusio jaunimo (25-29 amžiaus kategorijoje) ir atitinkamose apylinkėse gautų balsų (proporcijos).


![](/assets/2021/02/08/lib_aktyvumas_balsai.png)


![](/assets/2021/02/08/left_aktyvumas_balsai.png)

Palyginkite šiuos du grafikus. Ką matote? Ne didmiesčių debesėliai yra ganėtinai panašūs, ganėtinai vienodai išsisklaidę. Tačiau vienur, kur jaunimo aktyvumas sietinas su didesne gautų balsų dalimi ir dalyvavimu valdančiojoje koalicijoje, kitur priešingai, kuo daugiau jaunimo, tuo mažesnė gautų balsų dalis rinkimų apylinkėje.

Šioje vietoje galima daryti dvejopas išvadas:

a. ignoruoti jaunimą ir tikrai koncentruotis į turimą / buvusį rinkėją, tai tikrai lengviau ir patogiau...

b. užduoti sau klausima ir 4 metus dirbti, jog pasiekti jaunimą, paaiškinti kodėl kairės ideologija yra tapati jaunimo ideologijai ir kodėl kairės ekonominė politika yra labiau įgalinanti pasiekti ilgalaikių rezultatų. Na bet čia reikia dirbti... ir juolab su miesto jaunimu.

## 2.3. Baigiamasis žodis apie rinkimus

Aš suprantu, jog LSDP "tipinis" rinkėjas vis dar ko gero yra "homo sovieticus". Tačiau laikai keičiasi, senukai miršta, jaunimas suauga, vaikai gimsta. Galima suprantama sakyti, patogumo dėlei, "dirbsime" tik su turima klientūra, arba galima galvoti, kur partija turėtų būti už 4-8-12-20 metų.

Man atsakymas atrodo aiškus, tikros kairės partija turi galvoti apie jaunimą, kuris studijuoja nekokybiškose aukštosiose mokyklose, kuris netrukus turės vaikų, kuriam pradės rūpėti ne tik *kasiakai*, bet ir vaikų darželiai, mokyklos. Bet tikros kairės partija turi nepamiršti ir jau dirbančiųjų, bei senyvo amžiaus žmonių. Bet klausimas lieka atviras, ar LSDP tai gali? Paklausius praėjusios tarybos posėdžio įrašo ir matant galimai būsimo LSDP pirmininko Oleko konferencijos programą, man kyla labai daug abejonių. Bet apie tai, kur matau Lietuvos kairiojo jaunimo ateitį - trečioje trilogijos dalyje (už savaitės ir dar trupučio).


![](/assets/2021/02/08/olek.png)
